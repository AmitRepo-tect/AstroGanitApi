{"title":"हनुमानजी का सुषेण वैद्य को लाना एवं संजीवनी के लिए जाना, कालनेमि-रावण संवाद, मकरी उद्धार, कालनेमि उद्धार","image":"img_aarti_hanumaanji","Slok":[{"pos":"1","type":"chopai","slok":"जामवंत कह बैद सुषेना। लंकाँ रहइ को पठई लेना॥\nधरि लघु रूप गयउ हनुमंता। आनेउ भवन समेत तुरंता॥4॥","meaning":" जाम्बवान्‌ ने कहा- लंका में सुषेण वैद्य रहता है, उसे लाने के लिए किसको भेजा जाए? हनुमान्‌जी छोटा रूप धरकर गए और सुषेण को उसके घर समेत तुरंत ही उठा लाए॥4॥"},{"pos":"1","type":"doha","slok":"राम पदारबिंद सिर नायउ आइ सुषेन।\nकहा नाम गिरि औषधी जाहु पवनसुत लेन ॥55॥","meaning":"सुषेण ने आकर श्री रामजी के चरणारविन्दों में सिर नवाया। उसने पर्वत और औषध का नाम बताया, (और कहा कि) हे पवनपुत्र! औषधि लेने जाओ॥55॥"},{"pos":"1","type":"chopai","slok":"राम चरन सरसिज उर राखी। चला प्रभंजनसुत बल भाषी॥\nउहाँ दूत एक मरमु जनावा। रावनु कालनेमि गृह आवा॥1॥","meaning":"श्री रामजी के चरणकमलों को हृदय में रखकर पवनपुत्र हनुमान्‌जी अपना बल बखानकर (अर्थात्‌ मैं अभी लिए आता हूँ, ऐसा कहकर) चले। उधर एक गुप्तचर ने रावण को इस रहस्य की खबर दी। तब रावण कालनेमि के घर आया॥1॥"},{"pos":"1","type":"chopai","slok":"दसमुख कहा मरमु तेहिं सुना। पुनि पुनि कालनेमि सिरु धुना॥\nदेखत तुम्हहि नगरु जेहिं जारा। तासु पंथ को रोकन पारा॥2॥","meaning":"रावण ने उसको सारा मर्म (हाल) बतलाया। कालनेमि ने सुना और बार-बार सिर पीटा (खेद प्रकट किया)। (उसने कहा-) तुम्हारे देखते-देखते जिसने नगर जला डाला, उसका मार्ग कौन रोक सकता है?॥2॥"},{"pos":"1","type":"chopai","slok":"भजि रघुपति करु हित आपना। छाँड़हु नाथ मृषा जल्पना॥\nनील कंज तनु सुंदर स्यामा। हृदयँ राखु लोचनाभिरामा॥3॥","meaning":"श्री रघुनाथजी का भजन करके तुम अपना कल्याण करो! हे नाथ! झूठी बकवाद छोड़ दो। नेत्रों को आनंद देने वाले नीलकमल के समान सुंदर श्याम शरीर को अपने हृदय में रखो॥3॥"},{"pos":"1","type":"chopai","slok":"मैं तैं मोर मूढ़ता त्यागू। महा मोह निसि सूतत जागू॥\nकाल ब्याल कर भच्छक जोई। सपनेहुँ समर कि जीतिअ सोई॥4॥","meaning":"मैं-तू (भेद-भाव) और ममता रूपी मूढ़ता को त्याग दो। महामोह (अज्ञान) रूपी रात्रि में सो रहे हो, सो जाग उठो, जो काल रूपी सर्प का भी भक्षक है, कहीं स्वप्न में भी वह रण में जीता जा सकता है?॥4॥"},{"pos":"1","type":"doha","slok":"सुनि दसकंठ रिसान अति तेहिं मन कीन्ह बिचार।\nराम दूत कर मरौं बरु यह खल रत मल भार॥56॥","meaning":"उसकी ये बातें सुनकर रावण बहुत ही क्रोधित हुआ। तब कालनेमि ने मन में विचार किया कि (इसके हाथ से मरने की अपेक्षा) श्री रामजी के दूत के हाथ से ही मरूँ तो अच्छा है। यह दुष्ट तो पाप समूह में रत है॥56॥"},{"pos":"1","type":"chopai","slok":"अस कहि चला रचिसि मग माया। सर मंदिर बर बाग बनाया॥\nमारुतसुत देखा सुभ आश्रम। मुनिहि बूझि जल पियौं जाइ श्रम॥1॥","meaning":"वह मन ही मन ऐसा कहकर चला और उसने मार्ग में माया रची। तालाब, मंदिर और सुंदर बाग बनाया। हनुमान्‌जी ने सुंदर आश्रम देखकर सोचा कि मुनि से पूछकर जल पी लूँ, जिससे थकावट दूर हो जाए॥1॥"},{"pos":"1","type":"chopai","slok":" राच्छस कपट बेष तहँ सोहा। मायापति दूतहि चह मोहा॥\nजाइ पवनसुत नायउ माथा। लाग सो कहै राम गुन गाथा॥2॥","meaning":"राक्षस वहाँ कपट (से मुनि) का वेष बनाए विराजमान था। वह मूर्ख अपनी माया से मायापति के दूत को मोहित करना चाहता था। मारुति ने उसके पास जाकर मस्तक नवाया। वह श्री रामजी के गुणों की कथा कहने लगा॥2॥"},{"pos":"1","type":"chopai","slok":"होत महा रन रावन रामहिं। जितिहहिं राम न संसय या महिं॥\nइहाँ भएँ मैं देखउँ भाई। ग्यान दृष्टि बल मोहि अधिकाई॥3॥","meaning":"(वह बोला-) रावण और राम में महान्‌ युद्ध हो रहा है। रामजी जीतेंगे, इसमें संदेह नहीं है। हे भाई! मैं यहाँ रहता हुआ ही सब देख रहा हूँ। मुझे ज्ञानदृष्टि का बहुत बड़ा बल है॥3॥"},{"pos":"1","type":"chopai","slok":"मागा जल तेहिं दीन्ह कमंडल। कह कपि नहिं अघाउँ थोरें जल॥\nसर मज्जन करि आतुर आवहु। दिच्छा देउँ ग्यान जेहिं पावहु॥4॥","meaning":"हनुमान्‌जी ने उससे जल माँगा, तो उसने कमण्डलु दे दिया। हनुमान्‌जी ने कहा- थोड़े जल से मैं तृप्त नहीं होने का। तब वह बोला- तालाब में स्नान करके तुरंत लौट आओ तो मैं तुम्हे दीक्षा दूँ, जिससे तुम ज्ञान प्राप्त करो॥4॥"},{"pos":"1","type":"doha","slok":"सर पैठत कपि पद गहा मकरीं तब अकुलान।\nमारी सो धरि दिब्य तनु चली गगन चढ़ि जान॥57॥","meaning":"तालाब में प्रवेश करते ही एक मगरी ने अकुलाकर उसी समय हनुमान्‌जी का पैर पकड़ लिया। हनुमान्‌जी ने उसे मार डाला। तब वह दिव्य देह धारण करके विमान पर चढ़कर आकाश को चली॥57॥"},{"pos":"1","type":"chopai","slok":"कपि तव दरस भइउँ निष्पापा। मिटा तात मुनिबर कर सापा॥\nमुनि न होइ यह निसिचर घोरा। मानहु सत्य बचन कपि मोरा॥1॥","meaning":"(उसने कहा-) हे वानर! मैं तुम्हारे दर्शन से पापरहित हो गई। हे तात! श्रेष्ठ मुनि का शाप मिट गया। हे कपि! यह मुनि नहीं है, घोर निशाचर है। मेरा वचन सत्य मानो॥1॥"},{"pos":"1","type":"chopai","slok":"अस कहि गई अपछरा जबहीं। निसिचर निकट गयउ कपि तबहीं॥\nकह कपि मुनि गुरदछिना लेहू। पाछें हमहिं मंत्र तुम्ह देहू॥2॥","meaning":" ऐसा कहकर ज्यों ही वह अप्सरा गई, त्यों ही हनुमान्‌जी निशाचर के पास गए। हनुमान्‌जी ने कहा- हे मुनि! पहले गुरुदक्षिणा ले लीजिए। पीछे आप मुझे मंत्र दीजिएगा॥2॥"},{"pos":"1","type":"chopai","slok":"सिर लंगूर लपेटि पछारा। निज तनु प्रगटेसि मरती बारा॥\nराम राम कहि छाड़ेसि प्राना। सुनि मन हरषि चलेउ हनुमाना॥3॥","meaning":"हनुमान्‌जी ने उसके सिर को पूँछ में लपेटकर उसे पछाड़ दिया। मरते समय उसने अपना (राक्षसी) शरीर प्रकट किया। उसने राम-राम कहकर प्राण छोड़े। यह (उसके मुँह से राम-राम का उच्चारण) सुनकर हनुमान्‌जी मन में हर्षित होकर चले॥3॥"},{"pos":"1","type":"chopai","slok":"देखा सैल न औषध चीन्हा। सहसा कपि उपारि गिरि लीन्हा॥\nगहि गिरि निसि नभ धावक भयऊ। अवधपुरी ऊपर कपि गयऊ॥4॥","meaning":"उन्होंने पर्वत को देखा, पर औषध न पहचान सके। तब हनुमान्‌जी ने एकदम से पर्वत को ही उखाड़ लिया। पर्वत लेकर हनुमान्‌जी रात ही में आकाश मार्ग से दौड़ चले और अयोध्यापुरी के ऊपर पहुँच गए॥4॥"}]}